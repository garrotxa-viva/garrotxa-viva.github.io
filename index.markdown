---
layout: default
title: Garrotxa Viva
---

<div class="video-container">
  <iframe src="https://www.youtube.com/embed/HwiF46DtGAw" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe>
</div>

<main class="content-box" markdown="1">

**Garrotxa Viva** és una plataforma formada per persones que vivim a la Garrotxa i que ens uneix un mateix propòsit: vetllar pel futur del nostre territori i de les properes generacions.

Col·laborem estretament amb l'entitat **Salvem les Valls** per donar a conèixer l'impacte que generaria el projecte de la variant. El nostre objectiu és multiplicar la mobilització social i la sensibilització per un futur millor de la comarca.

# COM AFECTA EL PROJECTE ACTUAL DE LA VARIANT SOBRE L'AQÜÍFER?

El projecte actual de la variant preveu construir un fals túnel subterrani, que implicaria **assecar l'aqüífer que proveeix l'aigua potable d'ús domèstic, industrial i agrícola a Olot, les Preses i la Vall d'en Bas**. Sabies que aquest aqüífer és Reserva Natural Subterrània des del 2022?

Durant les obres, que durarien més de dos anys, **caldria assecar l'aqüífer per sota del nivell de les sequeres del 2008 i 2023**, sense mesures de reposició més enllà de la pluja. Cada cop plou menys i un aqüífer que s'esgota és molt difícil de recuperar.

Per assecar l'aqüífer, està previst construir 72 pous que bombaran l'aigua. Si coincidís en un any humit, s'hauria **d'extreure i "llençar" l'aigua equivalent al consum fet durant 5 anys per part de tota la Garrotxa.**

L'extracció d'aigua durant les obres **també pot provocar afectacions als pous agrícoles de la comarca** i especialment a un dels pous municipals de les Preses, que subministra aigua a la població.

El traçat afecta més de 101 hectàrees agrícoles de les més fèrtils de Catalunya, obligant a **plegar a més pagesos**.

# COM AFECTA LA VARIANT AL TRÀNSIT?

Si s'aixequessin les restriccions que avui limiten el pas de vehicles pesats per Bracons, es podria **duplicar el nombre de camions que circulen per la comarca**. A dia d'avui, només poden passar pels túnels els camions amb origen o destí Osona i la Garrotxa.

El projecte de l'actual variant reconeix que, en un escenari de creixement a 10 anys vista, **el volum de trànsit a Olot podria ser similar o fins i tot pitjor que l'actual** en alguns punts.

# QUIN PAPER JUGA LA INDÚSTRIA CÀRNIA?

La variant pot afavorir el creixement de la indústria càrnia, amb **forts impactes ambientals i socials**.

La **ubicació** de l'escorxador i de la indústria càrnia dins el nucli urbà d'Olot genera un **gran volum de trànsit, soroll i males olors**, especialment a l'Avinguda Sant Jordi d'Olot i a les Preses.

Aquesta indústria **consumeix elevades quantitats d'aigua**, arribant a una cinquena part del consum domèstic de tota la comarca.

# QUÈ PROPOSEM?

- **Aturar el projecte actual de la variant  (Eix Vic-Olot)** per buscar un plantejament sostenible.

- Prioritzar la redacció i execució d'un **Pla Integral de Mobilitat Comarcal**, amb la implicació de la societat civil, política i empresarial.

- **Complir les restriccions actuals** de pas dels camions pels túnels de Bracons.

- **Restringir els vehicles de gran tonatge i el transport d'animals vius** per l'Avinguda Sant Jordi d'Olot.

- **Alleugerir el trànsit de les Preses**, repensant els girs, modificant la senyalització i implementant rotondes provisionals.

- Potenciar el **transport públic i una mobilitat sostenible**.

- Valorar més propostes de la gent de la Garrotxa!

</main>
